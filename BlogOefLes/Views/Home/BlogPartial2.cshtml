<h1 style="font-size:x-large;">Etymologie</h1>
<div style="background-color: gray">
    <p>
        De etymologische herkomst van het Nederlandse woord 'fiets' is onduidelijk. In de loop van de tijd zijn er allerlei verklaringen gegeven, maar voor geen enkele hiervan is ooit enig sluitend bewijs gevonden.
        Het artikel in het Woordenboek der Nederlandsche Taal (WNT), geschreven in 1919, geeft twee mogelijke etymologieën. De eerste is dat het woord afgeleid zou zijn van de naam van een volgens deze bron Wageningse wagenmaker, E.C. Viets, die rond 1880 rijwielen maakte. Deze voor de hand liggende verklaring werd in eerste instantie van de hand gewezen, toen bleek dat het woord sinds 1870-1879 in Nederland voorkwam (hoewel het toen nog niet gebruikelijk was). Het Etymologisch woordenboek van Van Dale zei hierover: "Het is in geen geval afgeleid van de Apeldoornse rijwielhandelaar E.C. Viets (1847-1921), zoals vaak is gesuggereerd: onder kostschooljongens in de buurt werd fiets al gebruikt voordat Viets zijn handel begon." [1] Aan de voornoemde verklaring werd toch weer wat meer geloof gehecht toen Leendert Brouwer in 2012 aantoonde dat Viets in 1870 weliswaar nog geen rijwielen produceerde, maar deze wel leverde, onder meer naar Leeuwarden.[2]
        Een tweede verklaring van het WNT is dat het een verbastering is van het wat lange en lastig uit te spreken Franse vélocipède, wat in de 19e eeuw ook in het Nederlands als leenwoord een gebruikelijk synoniem was voor "rijwiel". Tussenvormen als 'fielsepee' kwamen bijvoorbeeld in Twente voor.

        'Fiets' op een Duits bord
        Volgens een hypothese uit 2012 van onder anderen Gunnar de Boel, hoogleraar vergelijkende taalkunde aan de universiteit van Gent, is het woord fiets ontstaan uit het Duitse Vize-Pferd. Dat was destijds de Duitse naam voor dit nieuwe tweewielige vervoermiddel en betekent letterlijk vicepaard ofwel "vervangpaard". Vize-Pferd werd meestal tot 'viez' verkort, wat uitgesproken wordt als 'fiets'.[3] Later werd in Duitsland dit woord officieel door 'Fahrrad' verdrongen.[4]
        Er zijn nog diverse andere verklaringen gezocht, zoals dat het woord een verbastering zou zijn van het Franse 'vitesse' (met betekenis 'snel' of 'snelheid'), maar voor deze geldt wat Ewoud Sanders indertijd schreef: "De herkomst van het woord fiets laat zich in twee woorden samenvatten: 'etymologie onbekend'."[5] Van Dale noemt als mogelijke herkomst "het oudere dialectwoord vietsen [zich snel verplaatsen]".[1] Het zou ook kunnen zijn afgeleid van het dialectwoord fietelen, waarmee een bepaalde manier van lopen die typisch bij de loopfiets hoorde wordt bedoeld, of een onomatopee (verwijzend naar het piepende geluid) kunnen zijn.[6]
    </p>
</div>